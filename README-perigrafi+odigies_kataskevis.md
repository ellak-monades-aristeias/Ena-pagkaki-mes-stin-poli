# Ena-pagkaki-mes-stin-poli - «Ένα παγκάκι μες στην πόλη…»

Διαγωνισμός Ανοιχτής Σχεδίασης Εξοπλισμού Δημοσίων Χώρων

<mark> <b> _ΚΕΝΤΡΙΚΗ ΙΔΕΑ-ΧΡΗΣΗ </b>  </mark>

Η πρότασή μας εστιάζει στη δημιουργία ενός ευχάριστου χώρου στάσης των πεζών μέσα στην πόλη. 
Μελετώντας το αστικό περιβάλλον, τις κινήσεις των κατοίκων αλλά και τις κλιματολογικές συνθήκες της πόλης της Αθήνας καταλήξαμε σε κάποια συμπεράσματα τα οποία προσπαθήσαμε να εντάξουμε στη λύση μας. 
Με την πρώτη ματιά διακρίναμε το μπετόν ως ένα υλικό που κυριαρχεί στην πόλη και μάλιστα σε πολλές παραλλαγές (από πολυκατοικίες έως τσιμεντόπλακες για τα πεζοδρόμια). Είναι συνεπώς ένα γνώριμο υλικό για έναν κάτοικο της πόλης.
Στη συνέχεια, παρατηρώντας τους ρυθμούς ζωής και τις κινήσεις των ανθρώπων διαφόρων ηλικιών, συνειδητοποιήσαμε τη χρησιμότητα ενός χώρου στάσης όπου θα επιτρέπει ένα μικρό διάλειμμα, μια στάση για ξεκούραση και διακοπή της καθημερινής ρουτίνας. 
 Τέλος, δεν θα μπορούσαμε να παραλείψουμε τις ευνοϊκές κλιματολογικές συνθήκες που επικρατούν στην Ελλάδα, οι οποίες επιτρέπουν στους κατοίκους να περνούν πολλές ώρες της ημέρας σε υπαίθριους χώρους. Έτσι το παγκάκι σε εξωτερικό χώρο παίζει έναν πολύ σημαντικό ρόλο στην καθημερινότητα των κατοίκων της πόλης. Σε συνδυασμό και με δικές μας αναμνήσεις, τα παγκάκια ήταν ο χώρος στον οποίο θα ξαποστάσεις, θα φας κάτι γρήγορο, θα διαβάσεις ένα βιβλίο.

Με βάση λοιπόν αυτές τις τρεις βασικές κατευθυντήριες γραμμές οδηγηθήκαμε στην συγκεκριμένη πρόταση:    

 Μια πλάκα οπλισμένου σκυροδέματος σε σχήμα γάμα, η οποία  «αιωρείται», δηλαδή αποκολλάται από το υφιστάμενο έδαφος, και ορίζει νοητά έναν πάγκο τεσσάρων θέσεων, η μία εκ των οποίων θα έχει τη δυνατότητα να λειτουργεί ως πτυσσόμενο ξύλινο τραπεζάκι. Παράλληλα, οριοθετείται ένα ορθογωνικού σχήματος «σκάμμα» πίσω και γύρω από το παγκάκι, έκκεντρης μετατόπισης σε σχέση με το καθιστικό.  Προτείνεται ως στοιχείο προσαρμογής του καθιστικού πάγκου με τον ευρύτερο δημόσιο χώρο, αλλά και ως λειτουργικό στοιχείο όπου θα μπορεί να φυτευθεί ένα δέντρο, για λόγους σκίασης.
 
 Το σκάμμα προτείνεται να γεμίσει με χαλίκια και θα αποτελέσει ένα χώρο ανάμεσα στον πάγκο και τον άμεσο δημόσιο χώρο.
 
 Το συγκεκριμένο παγκάκι έχει μελετηθεί με γνώμονα την ευκολία και οικονομία της κατασκευής αλλά και το χαμηλό κόστος συντήρησης. Τα υλικά είναι τρία: σκυρόδεμα για το κάθισμα, μέταλλο για τη στήριξη της κατασκευής και ξύλο για το τραπέζι. Ο σχεδιασμός του είναι απλός και κατανοητός. Αυτό προσδίδει στη λύση προσαρμοστικότητα. Για τους λόγους αυτούς, ο συγκεκριμένος τύπος παγκακιού μπορεί να τοποθετηθεί τόσο σε μια πολυσύχναστη πλατεία, όσο και σε ένα άλσος ή ένα σχολείο. 
 
 Επιπλέον ο σχεδιασμός του επιτρέπει σε όλους τους ανθρώπους ανεξαρτήτως ηλικίας να το χρησιμοποιήσουν εύκολα και άνετα, αφού δεν αποτελείται από δυσνόητους ή επικίνδυνους μηχανισμούς. 

 Το στοιχείο του τραπεζιού διαφοροποιεί τη συγκεκριμένη λύση από άλλες πιθανόν παρόμοιες. Το ξύλινο τραπεζάκι προσδίδει εργονομία στο παγκάκι, αφού επιτρέπει στον χρήστη να ακουμπήσει ό,τι επιθυμεί (από έναν καφέ, έως και λάπτοπ). Έτσι, το παγκάκι πέρα από έναν χώρο γρήγορης στάσης και διαλείμματος λαμβάνει έναν χαρακτήρα πιο ουσιαστικής στάσης, όπου κάποιος θα μπορέσει ακόμα και να εργαστεί ή να διαβάσει το βιβλίο του.

 Ένας από τους βασικούς στόχους του συγκεκριμένου σχεδιασμού είναι ο επαναπροσδιορισμός της σχέσης της πόλης με την φύση. Είναι πολύ ουσιώδες,  κατά τη γνώμη μας, ο κάτοικος μιας πόλης να μπορεί να απολαύσει στιγμές ηρεμίας κοντά στη φύση  και να ξεχάσει το άγχος και τις ανθυγιεινές συνθήκες της πόλης. Έτσι λοιπόν κι εμείς προσθέσαμε αυτό το σκάμμα με τα χαλίκια το οποίο θα «σπάει» την κυριαρχία του τσιμέντου και σε συνεργασία με το δέντρο που (όπου είναι δυνατόν) θα φυτευτεί, θα δημιουργεί ένα μικροκλίμα και μία ανάμνηση της φύσης που τόσο λείπει από τα αστικά κέντρα. 


___________________________________________________________________________________________________________


_ΚΑΤΑΣΚΕΥΗ

Η κατασκευή μπορεί να χωριστεί σε πέντε σκέλη:
1.	Κατασκευή καθίσματος από σκυρόδεμα
2.	Κατασκευή μεταλλικών βάσεων στήριξης της κατασκευής και θεμελίωσης της
3.	Κατασκευή ξύλινου τραπεζιού
4.	Κατασκευή μηχανισμού στήριξης και ανύψωσης του τραπεζιού
5.	Διαμόρφωση σκάμματος


1.	ΚΑΤΑΣΚΕΥΗ ΤΟΥ ΚΑΘΙΣΜΑΤΟΣ
Το κάθισμα είναι κατασκευασμένο από οπλισμένο σκυρόδεμα. Στα αδρανή του σκυροδέματος προβλέπεται λεπτό γαρμπίλι. 
Θα χρησιμοποιηθούν πλανισμένες σανίδες μιας χρήσεως, ανά όψη, πλάτους 10 εκ. Οι σανίδες θα έχουν το ίδιο μήκος και πάχος και θα είναι παραλληλεπίπεδες. 
Οι σανίδες πριν από κάθε χρήση, θα επαλείφονται με κατάλληλο υλικό (όχι «λάδι»), για την εύκολη και χωρίς συνέπεια αποκόλλησή τους από το σκυρόδεμα, κατά το ξεκαλούπωμα. 
Οι σκοτίες (σε εσοχή) δημιουργούνται με πλαστικούς πηχίσκους τραπεζοειδούς διατομής (20Χ20), βλ. σχέδια.
Επισημαίνεται σε όλες τις εξέχουσες ακμές, οριζόντιες και κατακόρυφες δεν θα χρησιμοποιηθούν φαλτσογωνιές (αποτμήσεις).
Εφόσον το σκυρόδεμα ξεκαλουπωθεί θα υποστεί επεξεργασία με φραπίνα ώστε να εμφανιστούν τα αδρανή και η επιφάνεια να γίνει πιο αδρή.
Τέλος, όλες οι εξωτερικές επιφάνειες εμφανούς μπετόν προστατεύονται με ειδικό άχρωμο υλικό, με την ακόλουθη διαδικασία:
- Πλήρης καθαρισμός της επιφάνειας του μπετόν.
- Εφαρμογή του ειδικού εμποτιστικού αδιαβροχοποιητικού υλικού   
αντιδιαβρωτικής προστασίας τύπου Stone Preserver της εταιρείας Τσαντίλης Α.Ε., με ρολό, σε δύο στρώσεις σύμφωνα με τις οδηγίες του κατασκευαστή.

2.	ΜΕΤΑΛΛΙΚΕΣ ΒΑΣΕΙΣ
Δύο στραντζαριστές κοιλοδοκοί 100X300X4-S235 θα παραλάβουν τα φορτία της κατασκευής. Με τη βοήθεια πατολάμας 200Χ400Χ4, S235. θα ηλεκτροκολληθούν με τον οπλισμό των πεδίλων θεμελίωσης διαστάσεων 500Χ300Χ300χιλ. Ίδια λάμα θα ενσωματωθεί στο σκυρόδεμα του καθίσματος ώστε να κολληθούν οι βάσεις με αυτό. Όλα τα μεταλλικά στοιχεία της κατασκευής προβλέπονται γαλβανισμένα εν θερμώ, για λόγους προστασίας από τη διάβρωση. Στη συνέχεια θα βαφούν με ηλεκτροστατική ματ βαφή RAL7022.  

3.	ΞΥΛΙΝΟ ΤΡΑΠΕΖΑΚΙ
Οι 8 ξύλινες τάβλες 90Χ40, L=56εκ., οι οποίες διαμορφώνουν την επιφάνεια του τραπεζιού, θα βιδωθούν στον μεταλλικό μηχανισμό ανύψωσης . Θα χρησιμοποιηθούν ξυλόβιδες, δύο για κάθε τάβλα. Προτείνεται ξύλο κέδρος, περασμένο με διαφανές λάδι εμποτισμού τύπου της εταιρείας Adler.
Όλα τα μεταλλικά στοιχεία που θα χρησιμοποιηθούν θα είναι γαλβανισμένα εν θερμώ και στη συνέχεια θα βαφούν με ηλεκτροστατική ματ βαφή RAL7022.  

4.	ΚΑΤΑΣΚΕΥΗ ΜΗΧΑΝΙΣΜΟΥ ΣΤΗΡΙΞΗΣ ΚΑΙ ΑΝΥΨΩΣΗΣ ΤΟΥ ΤΡΑΠΕΖΙΟΥ


5.	ΔΙΑΜΟΡΦΩΣΗ ΣΚΑΜΜΑΤΟΣ
Πριν οποιαδήποτε διαδικασία είναι σκόπιμο να διαμορφωθεί το σκάμμα, για το οποίο απαιτείται σκάψιμο 40εκ. και διαστάσεων που βλέπουμε στην κάτοψη. Το βάθος των 40εκ υπαγορεύεται από την έδραση της θεμελίωσης του καθιστικού. Περιμετρικά θα τοποθετηθεί μεταλλική διατομή τύπου Τ, σύμφωνα με το σχέδιο, ώστε να συγκρατεί τα χώματα, να λειτουργεί ταυτόχρονα ως διαχωριστικό στοιχείο συναρμογής μεταξύ του χώματος και της δαπεδόστρωσης του ευρύτερου χώρου, αλλά και να οριοθετεί έναν  χώρο μετάβασης γύρω από το καθιστικό, ο οποίος λειτουργεί ως σήμανση και ως δυνατότητα συνδυασμού του χώρου του καθιστικού με χώρο φύτευσης. Παράλληλα θα γίνουν και οι μικρές εκσκαφές για τα δύο θεμέλια της κατασκευής. Εφόσον ολοκληρωθούν αυτές οι εργασίες μπορεί να προχωρήσει η θεμελίωση κλπ. Με το τέλος των εργασιών το σκάμμα θα γεμίσει με λευκή ψηφίδα (χαλίκι) ή κηπευτικό χώμα ή συνδυασμό κηπευτικού χώματος και πολύ μικρής διατομής ψηφίδα (χαλίκι), ανάλογα με τις δυνατότητες και τις ανάγκες που προκύπτουν από την  τοποθεσία.
Σε περίπτωση που το υφιστάμενο δάπεδο αποκλείει τη δημιουργία του σκάμματος, αυξάνονται οι διαστάσεις της πατολάμας σε 300Χ500Χ10 χιλ. και οι μεταλλικές βάσεις βιδώνονται στο υπάρχον δάπεδο χωρίς επιπλέον θεμελίωση.
