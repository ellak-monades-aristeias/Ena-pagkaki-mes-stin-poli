# Ena-pagkaki-mes-stin-poli« Ένα παγκάκι μες στην πόλη…»
Διαγωνισμός Ανοιχτής Σχεδίασης Εξοπλισμού Δημοσίων Χώρων, 
Κατηγορία:  Γενικός Υπαίθριος Αστικός Εξοπλισμός: 

_ΚΕΝΤΡΙΚΗ ΙΔΕΑ-ΧΡΗΣΗ

Η πρότασή μας εστιάζει στη δημιουργία ενός ευχάριστου χώρου στάσης των πεζών μέσα στην πόλη. 
Μελετώντας το αστικό περιβάλλον, τις κινήσεις των κατοίκων αλλά και τις κλιματολογικές συνθήκες της πόλης της Αθήνας καταλήξαμε σε κάποια συμπεράσματα τα οποία προσπαθήσαμε να εντάξουμε στη λύση μας. 
Με την πρώτη ματιά διακρίναμε το μπετόν ως ένα υλικό που κυριαρχεί στην πόλη και μάλιστα σε πολλές παραλλαγές (από πολυκατοικίες έως τσιμεντόπλακες για τα πεζοδρόμια). Είναι συνεπώς ένα γνώριμο υλικό για έναν κάτοικο της πόλης.
Στη συνέχεια, παρατηρώντας τους ρυθμούς ζωής και τις κινήσεις των ανθρώπων διαφόρων ηλικιών, συνειδητοποιήσαμε τη χρησιμότητα ενός χώρου στάσης όπου θα επιτρέπει ένα μικρό διάλλειμα, μια στάση για ξεκούραση και διακοπή της καθημερινής ρουτίνας. 
Τέλος, δεν θα μπορούσαμε να παραλείψουμε τις ευνοϊκές κλιματολογικές συνθήκες που επικρατούν στην Ελλάδα, οι οποίες επιτρέπουν στους κατοίκους να περνούν πολλές ώρες της ημέρας σε υπαίθριους χώρους. Έτσι το παγκάκι σε εξωτερικό χώρο παίζει έναν πολύ σημαντικό ρόλο στην καθημερινότητα των κατοίκων της πόλης. Σε συνδυασμό και με δικές μας αναμνήσεις, τα παγκάκια ήταν ο χώρος στον οποίο θα ξαποστάσεις, θα φας κάτι γρήγορο, θα διαβάσεις ένα βιβλίο.
________________________________________________________
Με βάση λοιπόν αυτές τις τρεις βασικές κατευθυντήριες γραμμές οδηγηθήκαμε στην συγκεκριμένη πρόταση:    
Μια πλάκα μπετόν η οποία  «αιωρείται», δηλαδή ξεκολλάει από το έδαφος, και ορίζει νοητά έναν πάγκο τεσσάρων θέσεων, εκ των οποίων η μία λειτουργεί και ως πτυσσόμενο ξύλινο τραπεζάκι. Παράλληλα, σχεδιάσαμε ένα σκάμμα πίσω και γύρω από το παγκάκι, το οποίο προβλέπεται να γεμίσει  με χαλίκια, ορίζοντας έτσι έναν χώρο ανάμεσα στον πάγκο και την υπόλοιπη πόλη.  Όπου είναι δυνατόν μπορεί να φυτευτεί ένα δέντρο το οποίο συμπληρώνει την όλη σύνθεση και δίνει σκιά.
Το συγκεκριμένο παγκάκι έχει μελετηθεί με γνώμονα την ευκολία και οικονομία της κατασκευής αλλά και το χαμηλό κόστος συντήρησης. Τα υλικά είναι τρία: σκυρόδεμα για το κάθισμα, μέταλλο για τη στήριξη και ξύλο για το τραπέζι. Ο σχεδιασμός του είναι απλός και κατανοητός. Αυτό προσδίδει στη λύση προσαρμοστικότητα. Για τους λόγους αυτούς, ο συγκεκριμένος τύπος παγκακιού μπορεί να τοποθετηθεί τόσο σε μια πολυσύχναστη πλατεία, όσο και σε ένα άλσος ή ένα σχολείο. 
Επιπλέον ο σχεδιασμός του επιτρέπει σε όλους τους ανθρώπους ανεξαρτήτως ηλικίας να το χρησιμοποιήσουν εύκολα και άνετα, αφού δεν αποτελείται από δυσνόητους ή επικίνδυνους μηχανισμούς. 
Το στοιχείο του τραπεζιού διαφοροποιεί τη συγκεκριμένη λύση από άλλες πιθανόν παρόμοιες. Το ξύλινο τραπεζάκι προσδίδει εργονομία στο παγκάκι, αφού επιτρέπει στον χρήστη να ακουμπήσει ό,τι επιθυμεί (από έναν καφέ, έως και λάπτοπ). Έτσι, το παγκάκι πέρα από έναν χώρο γρήγορης στάσης και διαλλείματος λαμβάνει έναν χαρακτήρα πιο ουσιαστικής στάσης, όπου κάποιος θα μπορέσει ακόμα και να εργαστεί ή να διαβάσει το βιβλίο του.
Ένας από τους βασικούς στόχους του συγκεκριμένου σχεδιασμού είναι ο επαναπροσδιορισμός της σχέσης της πόλης με την φύση. Είναι πολύ ουσιώδες,  κατά τη γνώμη μας, ο κάτοικος μιας πόλης να μπορεί να απολαύσει στιγμές ηρεμίας κοντά στη φύση  και να ξεχάσει το άγχος και τις ανθυγιεινές συνθήκες της πόλης. Έτσι λοιπόν κι εμείς προσθέσαμε αυτό το σκάμμα με τα χαλίκια το οποίο θα «σπάει» την κυριαρχία του τσιμέντου και σε συνεργασία με το δέντρο που (όπου είναι δυνατόν) θα φυτευτεί, θα δημιουργεί ένα μικροκλίμα και μία ανάμνηση της φύσης που τόσο λείπει από τα αστικά κέντρα. 




_ΚΑΤΑΣΚΕΥΗ

Η κατασκευή μπορεί να χωριστεί σε τέσσερα σκέλη:
1.	Κατασκευή μπετονένιου καθίσματος
2.	Κατασκευή μεταλλικών βάσεων
3.	Κατασκευή ξύλινου τραπεζιού
4.	Διαμόρφωση σκάμματος

1.	ΚΑΤΑΣΚΕΥΗ ΤΟΥ ΚΑΘΙΣΜΑΤΟΣ
Το κάθισμα είναι κατασκευασμένο από οπλισμένο σκυρόδεμα.
Προβλέπεται να χρησιμοποιηθούν πλανισμένες σανίδες μιας χρήσεως, ανά όψη, πλάτους 10 εκ. οι σανίδες θα έχουν το ίδιο μήκος και πάχος και θα είναι παραλληλεπίπεδες. 
Οι σκοτίες (σε εσοχή) δημιουργούνται με πλαστικούς πηχίσκους τετράγωνης διατομής (2Χ2), βλ. σχέδια.
Επισημαίνεται σε όλες τις εξέχουσες ακμές, οριζόντιες και κατακόρυφες δεν θα χρησιμοποιηθούν φαλτσογωνιές (αποτμήσεις).
Η οπή θα δημιουργηθεί τοποθετώντας στον ξυλότυπο πλαστικό σωλήνα διαμέτρου 3 εκ. 
Εφόσον το μπετό ξεκαλουπωθεί θα υποστεί επεξεργασία με φραπίνα ώστε να εμφανιστούν τα αδρανή και η επιφάνεια να γίνει πιο αδρή.
Τέλος, όλες οι εξωτερικές επιφάνειες εμφανούς μπετόν προστατεύονται με ειδικό άχρωμο υλικό, με την ακόλουθη διαδικασία:
- Πλήρης καθαρισμός της επιφάνειας του μπετόν.
- Εφαρμογή του ειδικού εμποτιστικού αδιαβροχοποιητικού υλικού   
αντιδιαβρωτικής προστασίας τύπου Stone Preserver της εταιρείας Τσαντίλης Α.Ε., με ρολό, σε δύο στρώσεις σύμφωνα με τις οδηγίες του κατασκευαστή.

2.	ΜΕΤΑΛΛΙΚΕΣ ΒΑΣΕΙΣ
Οι 2 μεταλλικές κοιλοδοκοί θα παραλάβουν τα φορτία της κατασκευής. Με τη βοήθεια πατολάμας 200Χ200Χ6 θα συγκολληθούν με τα μπετονένια πέδιλα θεμελίωσης και με το μπετονένιο κάθισμα.

3.	ΞΥΛΙΝΟ ΤΡΑΠΕΖΑΚΙ
Οι 8 ξύλινες τάβλες ιρόκο 90Χ50Χ580 θα βιδωθούν σε μεταλλικές λάμες 30Χ30Χ700. Θα χρησιμοποιηθούν φρεζάτες βίδες, δύο για κάθε τάβλα.
Οι τάβλες θα εμποτιστούν με ειδικό βερνίκι για προστασία.
Στις μεταλλικές αυτές λάμες θα βιδωθεί μηχανισμός σχεδιασμένος από εμάς, από στρατζαρισμένη γαλβανισμένη λαμαρίνα.
4.	ΔΙΑΜΟΡΦΩΣΗ ΣΚΑΜΜΑΤΟΣ
Πριν οποιαδήποτε διαδικασία είναι σκόπιμο να διαμορφωθεί το σκάμμα, για το οποίο απαιτείται σκάψιμο 10εκ. και διαστάσεων που βλέπουμε στην κάτοψη. Περιμετρικά θα τοποθετηθεί μεταλλική διατομή τύπου Τ, σύμφωνα με το σχέδιο, ώστε να συγκρατεί τα χώματα αλλά και να οριοθετεί τον χώρο του παγκακιού. Παράλληλα θα γίνουν και οι μικρές εκσκαφές για τα δύο θεμέλια της κατασκευής. Εφόσον ολοκληρωθούν αυτές οι εργασίες μπορεί να προχωρήσει η θεμελίωση κλπ. Με το τέλος των εργασιών το σκάμμα θα γεμίσει με λευκή ψηφίδα (χαλίκι). 
